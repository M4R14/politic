# เสนอร่างแก้รัฐธรรมนูญ 3 ฉบับ ชง ส.ส. ฝ่ายค้าน - รัฐบาล ถ้าจะทำ นำไปผลักดันได้ทันที!

@(Piyabutr Saengkanokkul - [[ปิยบุตร แสงกนกกุล]])

วันนี้ เวลา 10.00 น. ปิยบุตร แสงกนกกุล เลขาธิการคณะก้าวหน้า ให้สัมภาษณ์สื่อมวลชนก่อนเข้าร่วมประชุมกรรมาธิการวิสามัญศึกษาปัญหาหลักเกณฑ์และแนวทางการแก้ไขรัฐธรรมนูญแห่งราชอาณาจักรไทย พ.ศ. 2560 ว่า ข้อเรียกร้องจากการชุมนุมของนิสิตนักศึกษาที่ให้มีการแก้ไขรัฐธรรมนญนั้นสามารถทำได้ทันที และหากมีการเสนอญัตติร่างรัฐธรรมนูญแก้ไขเพิ่มเติมเข้าที่ประชุมรัฐสภาก็คิดว่าเป็นได้ที่จะพิจารณาได้ทันในสมัยประชุมนี้

โดยตามข้อเรียกร้องของผู้ชุมนุมนั้นมีเรื่องยกเลิกสมาชิกวุฒิสภา (ส.ว.) และให้ทำรัฐธรรมนูญใหม่ทั้งฉบับ ซึ่งทั้งหลายกรณีสามารถทำพร้อมกันได้ โดยอาจแยกออกเป็น 3 ฉบับ ได้แก่

**ฉบับ 1** ร่างรัฐธรรมนูญแก้ไขเพิ่มเติม เพื่อยกเลิกมาตรา 279 ซึ่งเป็นมาตราสุดท้ายของรัฐธรรนูญที่ให้ความคุ้มครองรับรองความชอบด้วยรัฐธรรมนูญของบรรดาประกาศคำสั่งคณะรักษาความสงบแห่งชาติ (คสช.) ทั้งหมด หากยกเลิกไป หมายความว่าบุคคลทั้งหลายอาจโต้แย้งได้ว่าประกาศคำสั่งทั้งหลายของ คสช. นั้นก็อาจจะขัดรัฐธรรมนูญได้

**ฉบับที่ 2** ร่างรัฐธรรมนูญแก้ไขเพิ่มเติม เพื่อยกเลิก 4 มาตรา คือ 269-272 ที่ว่าด้วยเรื่อง ส.ว. ตามบทเฉพาะกาล หากยกเลิก ส.ว. 250 คน ไปก็หมายความว่า ส.ว. ทั้งหมดนี้จะพ้นจากตำแหน่ง และกลับไปใช้วุฒิสภาตามระบบปกติของรัฐธรรมนูญที่มาจากสรรหาตามกลุ่มอาชีพ และอำนาจของ ส.ว .
ตามบทเฉพาะกาลก็จะหมดไปด้วย นอกจากนี้กรณีที่ให้ ส.ว. ร่วมเลือกนายกรัฐมนตรี รวมถึงร่วมออกแบบกฎหมายปฏิรูปต่างๆ อำนาจเหล่านี้จะสิ้นสุดลงทันที

**ฉบับที่ 3** ร่างรัฐธรรมนูญแก้ไขเพิ่มเติม เพื่อปรับวิธีการแก้รัฐธรรมนูญ 2560 ให้ง่ายขึ้น คือ ใช้เสียงกึ่งหนึ่งของรัฐสภา พร้อมกันนั้นก็เพิ่มบทบัญญัติว่าด้วยการจัดทำรัฐธรรมนูญฉบับใหม่ นั่นคือกำหนดให้มีการเลือกตั้งสมาชิกสภาร่างรัฐธรรมนูญ (สสร.) แล้วให้จัดทำร่างรัฐธรรมนูญใหม่ทั้งฉบับ

> “ร่างทั้ง 3 ฉบับ สามารถเสนอได้ในสมัยประชุมนี้ โดยเฉพาะ 2 กรณีแรก ที่ไม่ต้องไปออกเสียงประชามติ เพราะเป็นการแก้ไขในหมวดว่าด้วยบทเฉพาะกาล ส่วนกรณีสุดท้ายที่แก้วิธีการแก้รัฐธรรมนูญและแก้ให้มี สสร. นั้น ต้องออกเสียงประชามติ โดย 2 เรื่องแรกให้ทำก่อน เพราะระหว่างเลือก สสร. อาจใช้เวลานาน แต่อย่างน้อยถ้า 2 ฉบับแรกผ่าน หมายความว่า ส.ว. ได้หายไปแล้ว บทบัญญัติคุ้มครองรัฐประหารก็ได้หายไปแล้ว การเมืองกลับสู่ระบอบปกติ ซึ่งผมคิดว่าวิธีการแบบนี้จะเป็นการแสดงออกให้เห็นว่าสถาบันทางการเมืองในระบบทั้งหลายนั้นได้แสดงความรับผิดชอบต่อข้อเรียกร้องนิสิตนักศึกษาที่ชุมนุมกันอยู่ทั่วประเทศ” -- ปิยบุตร กล่าว

ทุกท่านทราบดีว่าการออกเสียงประชามติรัฐธรรมนูญ 60 ที่ผ่านมามีปัญหา ฝ่ายรณรงค์ไม่รับไม่มีโอกาสได้รณรงค์เต็มที่ หลายคนถูกดำเนินคดี แต่หากยอมรับว่าผ่านประชามติแล้ว ในบทบัญญัติว่าด้วยการแก้รับธรรมนูญทั้งหมดก็อยู่ในรัฐธรรมนูญที่ผ่านประชามติ เรากำลังใช้วิธีการแก้ตามที่รัฐธรรมนูญซึ่งผ่านประชามติ ตัวรัฐธรรมนูญ 2560 บอกไว้ว่าการแก้รัฐธรรมนูญที่ต้องไปจบที่การทำประชามติ คือเฉพาะเรื่องศาล เรื่องของหมวด 1 บททั่วไป หมวด 2 และเรื่ององค์กรอิสระ รวมถึงเรื่องวิธีการแก้ แต่ในส่วนบทเฉพาะกาลไม่ได้เขียนไว้

ดังนั้นเรื่องนี้ทำได้ทันทีและไม่น่าจะมีข้ออ้างใดๆ หลงเหลือ เพราะประเทศไทยได้เข้าสู่ระบบปกติแล้ว หรือ หากจะอ้างว่าจำเป็นต้องใช้ ส.ว. 250 คนต่อไป ก็จะเห็นชัดเจนว่าท่านได้เลือก พล.อ.ประยุทธ์ จันทร์โอชา มาเป็นนายกรัฐมนตรีแล้ว และตอนนี้เสียงข้างมากของสภาผู้แทนราษฎรก็ทิ้งขาดไปแล้ว

ดังนั้นไม่มีความจำเป็นใดๆ หลงเหลือของการมีอยู่ของ ส.ว. 250 คน หากท่านใดอยากเป็นต่อก็ไปลงสมัครในระบบปกติในกลุ่มความหลากหลายวิชาชีพได้ การคงไว้ซึ่ง ส.ว. 250 เป็นเหมือนหนามที่ทิ่มแทงรัฐธรรมนูญฉบับนี้ เป็นหนามที่ทิ่มแทงรัฐบาลเองด้วยซ้ำว่าคุณได้มาเพราะมี ส.ว. 250 คนคอยประคับประคอง

การชุมนุมใดๆ ก็ตาม เกิดขึ้นก็เพราะว่าสถาบันการเมืองในระบบไม่ตอบสนองข้อเรียกร้องและเขาประเมินว่าสถาบันทางการเมืองในรัฐธรรมนูญนี้ถึงทางตันแล้ว เลยออกมาเรียกร้อง ถ้าหากเราอยากดับไฟนี้ไม่ให้บานปลาย จำเป็นต้องมีการกระทำอะไรบางอย่างที่ตอบสนองข้อเรียกร้องบ้าง เพราะถ้านิ่งเฉยไม่ทำเลยหรือตั้งกรรมาธิการยื้อเวลาไปเรื่อยๆ จะทำให้ข้างนอกยิ่งไม่พอใจ วิธีการจะให้การชุมนุมบรรเทาเบาลง ไม่ใช่มาบอกว่าใครอยู่เบื้องหลัง ไม่ใช่มาบอกว่าให้ใครสั่งให้หยุดชุมนุม

แต่วิธีการคือการแก้รัฐธรรนูญ ทำให้เห็นเป็นรูปธรรมว่าอย่างน้อย รัฐบาล รัฐสภา ได้ขับเคลื่อนเรื่องนี้ ส่วนที่มีคนบอกว่าให้ยุบสภาก่อนแก้รัฐธรรมนูญนั้น ปิยบุตรเห็นว่าทั้ง 2 เรื่องข้างต้นทำได้เลย และถ้าทำจะเสร็จได้ในสมัยประชุมนี้ จากนั้นการยุบสภาก็เกิดขึ้นได้เลย เพราะที่ผ่านมาหลายคนกังวลว่าไม่อยากให้ยุบ เพราะยังมี ส.ว. 250 คนอยู่ แต่ถ้าเอา ส.ว. ออกไปก่อน เงื่อนไขในการยุบสภาก็เปิดกว้างมากขึ้น

“เรามักบอกว่านักการเมืองแก้รัฐธรรมนูญเพื่อประโยชน์ตัวเอง ครั้งนี้ หาก ส.ว. ขวางไม่ให้มีการแก้รัฐธรรมนูญ ก็ชัดเจนว่าทำเพื่อประโยชน์ตัว ของ ส.ว. เอง สมมติร่างแก้ไขเข้าสู่การประชุมร่วมในการอภิปราย แล้ว ส.ส. อภิปรายสนับสนุนให้มีการยกเลิก ส.ว. ในขณะที่ ส.ว. อภิปรายสนับสนุนให้ตัวเองอยู่ต่อ ลองคิดว่าภาพที่ออกมาจะเป็นอย่างไร ขณะที่เสียงพี่น้องประชาชนผู้ชุมนุมทั่วประเทศอยากให้ ส.ว. ออกไป ดังนั้น ส.ว. ต้องพึงพิจารณาเรื่องนี้ ผมเข้าใจดีว่าหลายท่านมีความรู้ความสามารถ แต่ก็มีวิธีอื่นๆ คือไปสมัครตามระบบปกติ จึงอยากให้ ส.ส. ทุกคนมาช่วยกัน ผมยกร่างแก้ไขรัฐธรรมนูญแล้ว เอาไปใช้ เอาไปผลักดันได้เลย ยังมีเวลา 2 เดือนในสมัยประชุมนี้ เราสามารถพูดคุยกันเรื่องนี้ได้ โดยเฉพาะ ส.ส. ควรต้องทำหน้าที่นี้ หรือ ถ้ารัฐบาลทำเองก็ยิ่งดี จะทำให้ยิ่งเข้าสู่การพิจารณาเร็วขึ้น” ปิยบุตร กล่าว

#คณะก้าวหน้า #รัฐธรรมนูญใหม่ #รัฐธรรมนูญ60 #ประชามติ #ชุมนุมนักศึกษา #สวมีไว้ทำไม
